---
title: Estatuts Cooperativa GUIFIBAIX SCCL.
lang: catalan
mainfont: Ubuntu
papersize: a4paper
fontsize: 10pt
geometry: margin=25mm
header-includes:
- \renewcommand*{\familydefault}{\sfdefault}

---
<meta http-equiv="Content-Type" content="text/html; charset=utf-8">


# CAPÍTOL I. BASES DE LA SOCIETAT


## Article 1. Denominació

Amb la denominació de
"_GUIFIBAIX, Societat Cooperativa Catalana Limitada_"
es constitueix una societat cooperativa de treball associat sense ànim de lucre,
subjecta als principis i disposicions de la Llei de cooperatives de Catalunya.


## Article 2. Objecte i activitats

L'objecte d'aquesta societat cooperativa
són els treballs de desenvolupament, instal·lació i manteniment
de la xarxa de telecomunicacions lliure, oberta i de comuns al territori,
així com la difusió a la ciutadania d'aquesta xarxa,
la seva formació en l'ús de la xarxa i d'altres tecnologies lliures,
i la provisió de serveis telemàtics que facin la xarxa més útil i atractiva.

Tots els socis treballadors han d'aplicar el seu treball a aquest objecte,
segons les seves condicions d'aptitud i capacitació professional.


## Article 3. Durada

La societat es constitueix per temps indefinit i
les seves activitats comencen des del moment de la seva constitució.


## Article 4. Domicili social i àmbit territorial 

El domicili social de la cooperativa s'estableix a
Carrer Major 22, 3, codi postal 08970
del municipi de Sant Joan Despí a la comarca del Baix Llobregat,
Es pot traslladar a un altre lloc dins el mateix terme municipal
per acord del Consell Rector;
el canvi de domicili fora d'aquest cas
exigeix l'acord de l'Assemblea General
que modifiqui aquest precepte estatutari.

La cooperativa desenvolupa principalment la seva activitat cooperativitzada
a la comarca del Baix Llobregat.




# CAPÍTOL II. DE LES PERSONES SÒCIES


## Article 5. Persones sòcies

Poden ser sòcies treballadores
totes les persones que puguin prestar el seu treball per
realitzar l'objecte i les activitats especificats a l'article 2 d'aquests estatuts,
i en les condicions especificades a l'article 25 d'aquests estatuts.


## Article 6. Requisits per a l'admissió

Per a l'admissió d'una persona com a socia treballadora o col·laboradora,
cal que es compleixin els requisits següents:

a) Ajustar-se a l'assenyalat a l'article 5 d'aquests estatuts.

b) Tenir capacitat d'obrar d'acord amb el que preceptua el Codi civil.

c) Superar un període de prova de 12 mesos.

d) Subscriure l'aportació econòmica obligatòria i fer-la efectiva
   d'acord amb els articles 55 i 56 de la Llei de cooperatives de Catalunya.

d) Subscriure els principis ètics de la cooperativa.

## Article 7. Obligacions dels socis

Els socis estan obligats a:

a) Fer el desemborsament de l'aportació compromesa i
   complir les obligacions econòmiques que els correspongui.

b) Assistir a les reunions de les assemblees generals i
   d'altres òrgans pels quals siguin convocats.

c) Acceptar els càrrecs socials
   llevat de causa justificada apreciada per l'Assemblea General.

d) Complir els acords vàlidament adoptats pels òrgans de govern.

e) Realitzar les activitats de treball que constitueixen l'objecte de la cooperativa,
   dintre de la categoria i especialitat que hagi assignat o reconegut a cadascú el Consell Rector,
   i en les condicions que estableix l'article 25 d'aquests estatuts.

f) No dedicar-se a activitats de competència amb les de la cooperativa
   ni col·laborar amb qui les dugui a terme,
   llevat que siguin expressament autoritzades pel Consell Rector.

g) Participar en les activitats de formació i intercooperació.

h) Guardar secret sobre els assumptes i dades de la cooperativa,
   la divulgació dels quals pugui perjudicar els interessos socials.

i) Complir els altres deures que resultin de preceptes legals i d'aquests estatuts.



## Article 8. Drets dels socis

Les persones sòcies treballadores tenen dret a:

a) Realitzar una prestació de treball a la cooperativa i
   cobrar-ne les quantitats a compte o bestretes, sense cap discriminació.

b) Elegir i ser elegits per als càrrecs dels òrgans de la societat.

c) Participar, amb veu i vot, en la presa d'acords a l'Assemblea General
   i a la resta d'òrgans dels quals formin part.

d) Rebre informació sobre les qüestions que afecten
   els seus interessos econòmics i socials
   en els termes que estableix
   l'article 24 de la Llei de cooperatives de Catalunya,
   que regula el dret d'informació.

e) Percebre el reemborsament de l'aportació actualitzada
   en cas de baixa, liquidació o separació
   per fusió, escissió o transformació de la cooperativa.

f) Tot allò que resulti de les normes legals i estatutàries,
   i dels altres acords vàlidament adoptats pels òrgans de la cooperativa.


## Article 9. La responsabilitat dels socis pels deutes socials

La responsabilitat patrimonial dels socis per les obligacions socials
es limita a les aportacions al capital social subscrites,
tant si estan desemborsades com si no,
i tenen el caràcter de mancomunada simple.

El soci que es doni de baixa
continua sent responsable davant la cooperativa,
durant 5 anys,
de les obligacions contretes per la cooperativa abans de la data de la baixa.


## Article 10. Baixa dels socis

Qualsevol soci es pot donar de baixa voluntàriament
fent-ne la notificació per escrit al Consell Rector
amb 3 mesos d'antelació.


## Article 11. Baixa justificada i baixa forçosa

1. La baixa es considerarà justificada en els següents casos:

	- En cas de disconformitat amb l’acord de l’Assemblea General
	  decidint la fusió, escissió o transformació de la cooperativa
	- En cas de malaltia o accident que impedeixi la prestació de treball
	- En el cas que, per causes econòmiques, tècniques, organitzatives, de producció o derivades de força major,
	  per a mantenir la viabilitat empresarial de la cooperativa,
	  a criteri de l’assemblea general cal reduir, amb caràcter definitiu,
	  el nombre de llocs de treball de la cooperativa
	  o modificar la proporció de les qualificacions professionals del col·lectiu que la integra.

2. Les decisions del Consell Rector sobre la qualificació
i els efectes de la baixa del soci poden ser recorregudes,
d'acord amb l'article 19 de la Llei de cooperatives de Catalunya,
per aquest soci davant l'Assemblea General
dins del mes següent a la seva notificació;
les divergències sobre la decisió de l'Assemblea
es poden adreçar a la jurisdicció competent,
amb la conciliació prèvia davant el Consell Superior de la Cooperació.

3. Poden ser donats forçosament de baixa
els socis que perdin els requisits objectius,
exigits per aquests estatuts, per formar part de la cooperativa.


## Article 12. Dret de reemborsament

En tots els casos de baixa d'un soci,
aquest soci tindrà dret al reemborsament
de les seves aportacions, voluntàries i obligatòries, al capital social,
així com al retorn cooperatiu que li correspongui
en funció de la seva activitat cooperativitzada
i, si escau, la part individualitzada del Fons de reserva voluntari.

Sobre la base dels resultats de l'exercici econòmic
en què es produeixi la baixa
i de la imputació de resultats que li sigui atribuïble,
es procedirà en el termini d'1 mes,
a comptar des de l'aprovació dels comptes anuals
corresponents a l'exercici esmentat,
a fixar l'import definitiu del reemborsament
de les seves aportacions al capital social.
El Consell Rector pot fixar provisionalment aquest import
abans de l'aprovació dels comptes i, si escau,
pot autoritzar algun reemborsament a compte del definitiu.

De l'import resultant es pot deduir:

- les quantitats que la persona sòcia degui a la cooperativa per qualsevol concepte;
- fins a un 20% per baixa no justificada o expulsió;
- les responsabilitats que puguin ser-li imputades i quantificades,
sense perjudici de la responsabilitat patrimonial
que preveu l'article 26.2 de la Llei de cooperatives de Catalunya;
- les pèrdues no compensades d'exercicis anteriors,
i les previsions de pèrdues de l'exercici en curs
a regularitzar un cop tancat aquest exercici.

El pagament de les bestretes meritades
i, si escau, dels retorns acordats
s'ha d'efectuar immediatament,
excepte que hi hagi un pacte contrari,
però el pagament de les aportacions socials
s'ha de fer en el termini que es fixi de mutu acord
o, si no és així, en el que assenyali el Consell Rector,
que no pot ser mai superior a 5 anys a partir de la data de la baixa.
La persona sòcia té dret a percebre l'interès legal del diner incrementat de dos punts.


## Article 13. Faltes dels socis

Les faltes comeses pels socis,
segons la seva importància, transcendència i intencionalitat,
es classifiquen en lleus, greus i molt greus.


## Article 14. Faltes molt greus

Són faltes molt greus:

1.	L’ús del patrimoni social per part d’un soci per a negocis particulars.
2.	L'incompliment d'obligacions socials que suposin un greu perjudici a la cooperativa.
3.	La realització d’actuacions nocives per a la cooperativa.
4.	L’incompliment reiterat de les obligacions econòmiques.
5.	Indisciplina greu en la prestació laboral o professional.
6.	La falsificació de documents, firmes, segells o anàlegs.
7.	La violació de secrets sobre assumptes interns de la cooperativa susceptible de produir-li un perjudici.
8.	La reiteració de faltes greus per les quals el soci hagués estat sancionat en els tres anys anteriors.


## Article 15. Faltes greus

Són faltes greus:

1.	La no-acceptació (o la dimissió) sense causa justificada a judici del Consell Rector o de l'Assemblea General, si escau, dels càrrecs o funcions per als quals el soci hagués estat escollit.
2.	L'incompliment de les obligacions econòmiques relatives al pagament de quotes periòdiques o d'aportacions a capital.
3	L'incompliment de preceptes estatutaris o el fet de realitzar una activitat o deixar de fer-la que suposin un perjudici a la cooperativa d'un caràcter greu.
4.	Les absències injustificades de forma reiterada d'un membre del Consell Rector a les
reunions degudament convocades.
5.	La reiteració de faltes lleus per les quals el soci hagués estat sancionat en els tres anys anteriors.


## Article 16. Faltes lleus

Són faltes lleus:

1.	La no-assistència injustificada a les assemblees generals degudament convocades, quan es produeixi, com a mínim, en la meitat de les celebrades en dos exercicis econòmics seguits.
2.	La falta de consideració o de respecte amb un altre soci o socis sense motiu.
3.	L'incompliment dels acords presos vàlidament pels òrgans competents.
4.	Les infraccions que es cometin per primera vegada contra aquests estatuts.
5.	Qualsevol altra que es tipifiqui com a tal al Reglament de règim intern.

## Article 17. Sancions

Les faltes molt greus se sancionen
amb el descompte en les bestretes laborals de 16 a 60 dies,
amb el descompte total o parcial dels retorns cooperatius de l’any,
amb la inhabilitació per exercir càrrecs en els òrgans socials durant 5 anys,
o bé amb l’expulsió, segons sigui dictamintat pel Consell Rector,
si cal, junt amb l’Assemblea, una vegada estudiat el cas.

Les faltes greus se sancionen
amb la suspensió del dret a exercir càrrecs en els òrgans socials durant un any
o amb el descompte en les bestretes laborals de 15 dies com a màxim,
segons sigui dictamintat pel Consell Rector una vegada estudiat el cas.

Les faltes lleus se sancionen
amb una amonestació verbal o per escrit
o bé amb un descompte en les bestretes laborals de 2 dies com a màxim,
segons sigui dictamintat pel Consell Rector una vegada estudiat el cas.


## Article 18. Procediment sancionador

Correspon al Consell Rector la potestat sancionadora,
amb la instrucció prèvia de l'expedient sancionador corresponent
i amb l'audiència de l'interessat.

Contra les sancions per faltes lleus, greus o molt greus
es pot interposar recurs davant l'Assemblea General
en el termini d'1 mes a comptar des de la notificació de la sanció.

En qualsevol cas, l'acord de sanció
o, si escau, la ratificació d'aquest acord per l'Assemblea General
poden ser impugnats
en el termini d'1 mes, a comptar des de la notificació,
d'acord amb el tràmit processal d'impugnació d'acords socials
establert a l'article 38 de la Llei de cooperatives de Catalunya.

En els casos d'expulsió cal aplicar el que preveu l'article 21 de la Llei de cooperatives de Catalunya.




# CAPÍTOL III. RÈGIM ECONÒMIC


## Article 19. Capital social mínim

El capital social està constituït per les aportacions dels socis, obligatòries i voluntàries,
que s'han d'acreditar mitjançant títols nominatius.
Aquests títols han de reflectir amb claredat
les aportacions,
les actualitzacions i
els interessos.

Les aportacions de les persones sòcies al capital social,
tant les obligatòries com les voluntàries,
no poden meritar un interès superior a l’interès legal del diner,
sens perjudici de les actualitzacions corresponents.

Els títols han de tenir un valor de DEU euros cadascun.
L'aportació mínima per adquirir la condició de soci treballador ha de ser de MIL euros,
la qual s'ha de desemborsar de la manera que estableixen
els articles 55 i 56 de la Llei de cooperatives de Catalunya.

El capital social mínim es fixa en TRES MIL euros.

El compte bancari s'obrirà a nom de "GuifiBaix, SCCL", i la operativa i signatura sobre aquest compte
nomès podrà ser exercida per el President, Vicepresident i Tresorer de la cooperativa.


## Article 20. Transmissió de les aportacions

Les aportacions o títols dels socis solament es podran transmetre,
d'acord amb l'article 60 de la Llei de Cooperatives de Catalunya:

a) Entre persones sòcies, per actes inter vivos.

b) Per successió mortis causa. 


## Article 21. Fons socials obligatoris

a) Dels excedents comptabilitzats per la determinació del resultat cooperatiu,
	un cop deduïdes les pèrdues de qualsevol naturalesa d'exercicis anteriors,
	i abans de la consideració de l'impost sobre societats,
	s'han de destinar, si escau,
	al Fons de reserva obligatori i
	al Fons d'educació i promoció cooperativa
	els percentatges següents:

	1. Al Fons de reserva obligatori,
	amb la finalitat de contribuir a la consolidació econòmica de la cooperativa,
	s'ha de destinar com a mínim el 30% dels excedents nets.

	2. Al Fons d'educació i promoció cooperativa cal destinar
	com a mínim el 10% dels excedents nets de cada exercici
	i ha de tenir com a finalitats:
	la formació dels socis i dels treballadors en els principis i les tècniques cooperatives, empresarials, econòmiques i professionals;
	la promoció de les relacions entre cooperatives i la difusió del cooperativisme,
	l'atenció a objectius d'incidència social i de lluita contra l'exclusió social,
	i el pagament de les quotes de les federacions a les que s'afilïi la cooperativa.

b) Dels beneficis extracooperatius,
	una vegada deduïdes les pèrdues de qualsevol naturalesa d'exercicis anteriors
	i abans de l'impost sobre societats,
	s'ha de destinar almenys el 50% al Fons de reserva obligatori.


## Article 22. Destinació dels excedents disponibles

Els excedents cooperatius i els beneficis extracooperatius disponibles,
un cop satisfets els impostos exigibles, s'han d'aplicar de la manera següent:

a)	Al retorn cooperatiu de les persones sòcies,
	que pot incorporar-se al capital social amb l'increment corresponent
	a la part de cada persona sòcia
	o que pot satisfer-se directament a aquesta persona
	després de l'aprovació del balanç de l'exercici.
	Tanmateix, l'Assemblea General pot autoritzar el pagament
	de retorns cooperatius a compte, a proposta del Consell Rector
	i amb l'informe favorable previ de la intervenció de comptes
	o, si escau, de l'auditoria.
	Aquest retorn no pot superar el que s'estipula legalment
	per a una cooperativa sense ànim de lucre.

b)	A la dotació de fons de reserva voluntaris.

c)	La part del resultat de la regularització del balanç
	que no s'hagi destinat al Fons de reserva obligatori,
	la cooperativa l'ha d'aplicar,
	en un o més exercicis, conforme 
	el que s’estableixi per acord de l’Assemblea General
	en els termes establerts en l’article 66.3 c)
	de la Llei de cooperatives de Catalunya. 



## Article 23. Imputació de pèrdues

1. Per a la imputació de pèrdues s'han d'aplicar els criteris següents:

2. En tot cas, en la imputació de les pèrdues,
ja siguin cooperatives o extracooperatives,
la cooperativa ha de regir-se per les normes següents:

	a) Fins al 50% de les pèrdues poden imputar-se al Fons de reserva obligatori.
	Quan per a la imputació de pèrdues s'hagi utilitzat el Fons de reserva obligatori,
	totalment o parcialment,
	no s'ha de procedir a l'aplicació, imputació o repartiment
	de retorns cooperatius o altres resultats positius repartibles
	fins que aquest Fons hagi assolit el nivell anterior a la seva utilització.

	b) Als fons de reserva voluntaris es pot imputar la totalitat de les pèrdues.

	c)
	La quantia no compensada amb els fons obligatoris i voluntaris
	s'ha d'imputar a les persones sòcies proporcionalment a les operacions,
	els serveis o les activitats realitzats
	per cadascuna d'elles amb la cooperativa.
	Si aquestes operacions o serveis realitzats
	són inferiors als que, com a mínim,
	cada persona sòcia està obligada a dur a terme
	d'acord amb l'article 7, apartat e), d'aquests estatuts,
	la imputació de les pèrdues esmentades s'efectuarà
	proporcionalment a l'activitat cooperativitzada mínima obligatòria.

3. Les pèrdues imputades a cada persona sòcia s'han de satisfer directament,
dins l'exercici econòmic següent a l'exercici en què s'hagin produït,
mitjançant deduccions en les aportacions al capital social.
També es poden satisfer
amb càrrec als retorns que podrien correspondre a la persona sòcia
dins del mateix termini previst
a l'article 67.1 de la Llei de cooperatives de Catalunya.

4. Les pèrdues que, un cop passat el termini esmentat, quedin sense compensar han de ser satisfetes directament per la persona sòcia en el termini d'1 mes fins al límit de les seves aportacions a capital, si no és que s'insti la fallida o s'acordi l'increment d'aportacions socials, sense perjudici del que preveu l'article 54 de la Llei de cooperatives de Catalunya.


## Article 24. Tancament de l'exercici

L'exercici econòmic de la cooperativa queda tancat el 31 de desembre de cada any.


# CAPÍTOL IV. ORGANITZACIÓ FUNCIONAL INTERNA


## Article 25. Organització funcional interna

Els criteris bàsics del règim de la prestació del treball
es regularan mitjançant el reglament intern de la cooperativa.

Les condicions laborals dels socis treballadors,
s'han de fixar al Reglament de Règim Interior a elaborar segons el paràgraf anterior
però no poden ser inferiors a les que venen establertes
en els convenis o normes generals de la zona per a l'activitat dels treballadors per compte aliena.
Igualment, les retribucions dels socis treballadors
i del personal que treballi per compte d’altri
no pot superar el 150% de les retribucions que,
en funció de l’activitat i la categoria professional,
estableixi el conveni col·lectiu aplicable
al personal assalariat del sector i de la zona corresponent.


# CAPÍTOL V. GOVERN, GESTIÓ I REPRESENTACIÓ DE LA COOPERATIVA


## Article 26. Assemblea General. Convocatòria de l'assemblea general ordinària i extraordinària

L'assemblea general, ordinària o extraordinària,
ha de ser convocada pel Consell Rector
mitjançant un anunci en el domicili social i, a més,
mitjançant una notificació del Consell Rector a cada un dels socis,
sigui per escrit o per via telemàtica.
La notificació al soci s'ha de fer amb una antelació mínima
de 15 dies i un màxim de 30 respecte a la data de celebració.

La convocatòria, tant la que s'anunciï al domicili social com la notificada a cadascun dels socis,
ha d'expressar amb claredat els punts següents:
ordre del dia, lloc, dia i hora de la reunió tant en primera com en segona convocatòria.

L'assemblea general ordinària s'ha de reunir necessàriament una vegada a l'any,
dins els sis mesos següents al tancament de l'exercici econòmic.

El Consell Rector pot convocar una assemblea general extraordinària
sempre que ho consideri convenient per als interessos de la cooperativa.
Igualment, l'ha de convocar quan ho sol·liciti la Intervenció de Comptes
o bé un grup de socis que representi, com a mínim, el 10% de tots els vots socials.

Si el Consell Rector no convoca l'Assemblea General,
en sessió ordinària o extraordinària,
en els casos en què és obligat fer ho,
qualsevol persona sòcia pot presentar
una sol·licitud de convocatòria
a l'òrgan judicial competent
per raó del domicili social de la cooperativa,
en els termes establerts a l'article 31, apartat 1,
de la Llei de cooperatives de Catalunya.


## Article 27. Del vot per representant a l'Assemblea General

Cada soci té dret a un vot a l'Assemblea General.
Aquest dret s'hi pot exercir per mitjà d'un representant. 

La representació ha de ser escrita i expressa per a una sessió concreta,
l'admissió la fa la presidència de l'Assemblea General al començament de la sessió.


## Article 28. Adopció d'acords

L'Assemblea General adopta els acords per majoria simple dels vots socials presents i representats.

L'Assemblea General adopta els acords amb el vot favorable de les 2/3 parts dels vots socials assistents en els casos següents:

a)	Fusió, escissió, dissolució i transformació de la societat cooperativa.
b)	Emissió d'obligacions i títols participatius.
c)	Exigència de noves aportacions obligatòries al capital social.
d)	Qualsevol acord que impliqui una modificació dels estatuts socials.
e)	Aprovació del Reglament de règim intern.

L'acció de responsabilitat contra els membres del Consell Rector
i la revocació d'algun càrrec social requereixen votació secreta
i la majoria favorable de la meitat més un dels vots dels assistents,
si constava a l'ordre del dia de la convocatòria,
o la majoria de la meitat més un dels vots socials,
si no hi constava.

Els assumptes a tractar en l'assemblea no podran ser altres que els fixats prèviament a l'ordre del dia. Se n'exceptuen les qüestions següents:

1. Convocatòria d'una nova assemblea general.
2. Realització de la censura de comptes per part de membres de la cooperativa o d'una persona externa.
3. Exercici de l'acció de responsabilitat contra els membres del Consell Rector o la revocació d'algun càrrec social.

Quant a la ratificació de les sancions que hagin estat objecte de recurs, s'ha d'aplicar el que s'estableix a l'article 33.3 de la Llei de cooperatives catalana.


## Article 29. El Consell Rector

El Consell Rector és l'òrgan de representació i govern de la societat; és competent per establir les directrius generals d'actuació, amb subordinació a la política fixada per l'Assemblea General.

El president de la cooperativa té atribuïda,
en nom del Consell Rector,
la representació de la societat cooperativa
i la presidència dels seus òrgans.

Tots els càrrecs del Consell Rector
tenen poder de representació de la cooperativa
davant de terceres persones.


## Article 30. Composició del Consell Rector 

El Consell Rector es compon d’un mínim de 3 membres,
elegits tots ells entre els socis de la cooperativa
per l'Assemblea General i pel procediments següents:

- 	Presentació de candidatures
-	Elecció de la majoria simple de socis
-	Votació secreta

Els càrrecs són els següents:
president, secretari, tresorer i vocals.
La seva distribució correspon a l’Assemblea General


## Article 31. Durada, renovació, obligatorietat i gratuïtat del càrrec de membre del Consell Rector 

El càrrec de membre del Consell Rector té una durada de 4 anys.

L'exercici del càrrec de membre del Consell Rector és obligatori,
llevat de reelecció o d'una altra causa justa,
i no dóna dret a retribució.
No obstant això,
les despeses i els perjudicis que ocasioni l'exercici d'aquest càrrec
han de ser compensats per la cooperativa
en els termes que s’estableixi
durant l’Assemblea General Ordinària anual.


## Article 32. Funcionament del Consell Rector

El Consell Rector s'ha de reunir amb caràcter ordinari un cop cada mes.

Les deliberacions del Consell Rector només són vàlides
si assisteixen a la reunió més de la meitat dels seus components.

S'admet que un membre del Consell Rector en representi un altre.
Els acords s'han d'adoptar per majoria absoluta dels membres del Consell Rector presents o representats.



## Article 33. La intervenció de comptes 

Quan la cooperativa tingui més de 3 socis,
l'Assemblea General ha de nomenar,
d'entre els seus socis, 1 interventor de comptes,
els quals exerciran el seu càrrec durant 1 any.

L'exercici del càrrec d'interventor és gratuït.




# CAPÍTOL VI. DISSOLUCIÓ I LIQUIDACIÓ


## Article 34. Dissolució i liquidació

Són causes de dissolució de la cooperativa:

a) La finalització de l'objecte social o la impossibilitat de realitzar-lo,
sempre que no s’hagi decidit un canvi o adaptació del mateix.

b) La voluntat dels socis,
segons un acord pres per l’Assemblea General
amb una majoria de, com a mínim, dos terços dels vots dels socials assistents.

c) La reducció del nombre de socis
per sota del mínim legalment necessari per constituir la cooperativa,
si es manté durant més d'1 any.

d) La reducció del capital social
per sota del mínim legalment establert a la llei o als estatuts,
si es manté durant més d'1 any.

e) La fusió i l'escissió a què fan referència
els articles del 74 al 83 de la Llei de cooperatives de Catalunya. 

f) El concurs o la fallida.

g) Qualsevol altra causa legalment establerta.




# Disposició addicional 1

D'acord amb els principis cooperatius formulats per l'Aliança Cooperativa Internacional,
aquesta cooperativa fa seu el compromís de
participació intercooperativa i de foment de la formació.


# Disposició addicional 2

En tots els aspectes no regulats en aquests estatuts,
s'ha d'aplicar el que disposa la Llei de cooperatives de Catalunya.


# Disposició addicional 3

Els socis treballadors opten per inscriure's a la Seguretat Social en el règim general,
excepte que algun dels socis ja sigui inscrit al règim d’autònoms i no desitji fer el canvi.




# Articles facultatius:

## Els socis col·laboradors

Poden entrar a formar part de la cooperativa com a socis col·laboradors
tant les persones físiques com les persones jurídiques --públiques o privades-- i,
si el contingut de la vinculació amb la cooperativa ho permet,
les comunitats de béns i les herències jacents. 

Els socis col·laboradors,
sense efectuar l'activitat cooperativitzada principal,
poden col·laborar en la consecució de l'objecte social de la cooperativa. 

La sol·licitud d'admissió com a soci col·laborador
ha de ser formulada per escrit al Consell Rector,
la resolució del qual es pot recórrer
davant la primera assemblea general que es faci.

Les aportacions dels socis col·laboradors al capital social s'han d'acreditar mitjançant títols nominatius.
Cada soci col·laborador ha de tenir, com a aportació mínima obligatòria al capital social,
almenys, 50 títols en el cas de les persones físiques
o 200 títols en el cas de les persones jurídiques,
el desemborsament de la qual s'ha de fer tal com estableix la Llei de cooperatives de Catalunya.
Les aportacions dels socis col·laboradors han de quedar reflectides comptablement
de forma separada a la dels socis treballadors. 

Tenen dret de vot a l'Assemblea General, amb el límit del 40% del total dels vots socials.

Tenen dret a formar part dels altres òrgans socials,
amb les limitacions establertes a la Llei de cooperatives de Catalunya.



## Els socis excedents

Són socis excedents els socis que,
temporalment i per causa justificada,
han deixat de dur a terme l'activitat cooperativitzada a la cooperativa.

Els drets i deures dels socis excedent, es modifiquen de la següent forma:

-	Els socis excedents en cap cas no poden ésser membres dels òrgans rectors de la cooperativa.
-	Els socis excedents no tenen dret a cap retorn cooperatiu.
-	Els socis excedents tenen dret de veu, però no de vot, a l’assemblea general, respectant, en tot cas el que estableix l'article 27 b).





